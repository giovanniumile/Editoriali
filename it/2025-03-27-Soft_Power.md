---
layout: post
title: "Soft Power"
date: 2025-02-27
categories: politica
lang: it
---
Soft Power è un termine preso dal gergo militare. Esso indica la capacità di uno Stato di esercitare una certa influenza in alcune zone nel mondo senza l’utilizzo di armi, truppe, o mezzi. In altre parole, esso indica un’auctoritas, la quale permette di avere un peso nel divenire della storia, evitando il mezzo più comunemente utilizzato per scriverla: la guerra. 

Ma ci può essere anche un soft power economico? Guardando l’ultima finanziaria (loi de finances) proposta dal governo Bayrou, mi verrebbe da rispondere affermativamente. Proviamo a scendere un po' nel dettaglio, facendo un confronto tra Italia e Francia, due grandi paesi europei con molte grandi somiglianze e alcune enormi differenze. 

 
1. Partiamo dalle similitudini tra i due paesi. 

   - Debito. Entrambi i paesi sono grandi economie altamente indebitate. Il rapporto debito/PIL nel 2024 è 112% per la Francia e 139% per l’Italia. Inoltre, entrambi i paesi faticano a contenere il loro debito, che continua a crescere anno dopo anno. 

   - Burocrazia. Francia e Italia sono rispettivamente il secondo e il terzo Paese dell’UE dove è più difficile fare impresa (fonte: Global Business Complexity Index (GBCI) 2024 di TMF Group). La medaglia d’oro è della Grecia. 

   - Tasse. La pressione fiscale nei due paesi è tra le più alte al mondo. Francia e Italia sono rispettivamente al primo (43,8%) e al terzo (42,8%) posto tra i paesi dell’UE per rapporto tasse/PIL. 

   - Crescita ridotta. Sebbene l’Esagono abbia sofferto meno del Belpaese, anche oltralpe la crescita economica è lenta e nel decennio pre Covid il divario con i vicini tedeschi non ha fatto altro che ampliarsi. 

2. Le differenze sostanziali sono di tipo più storico/culturale, ma enuncio due esempi lampanti 

   - Forza sindacale.  Assieme all’enorme questione della produttività, per il quale servirebbe uno spazio di discussione molto più ampio che non abbiamo in questo editoriale, quello sindacale è un tema centrale per il problema dei salari. Dei sindacati forti e meno asserviti alla politica (o ad una parte di essa) hanno permesso ai lavoratori francesi di vedere una crescita pressoché costante del proprio stipendio [vedi grafico]. Al contrario, i salari italiani sono praticamente fermi dal 1990. È interessante notare che i sindacati italiani e francesi sono quelli che proclamano più scioperi in Europa, ma soltanto in un Paese tutte queste lotte si traducono in un vantaggio nei confronti dei lavoratori.
     
     ![FR_IT_salaries](/assets/images/Salaries_France_vs_Italy.png)

 
   - Coscienza di popolo. Premessa: questa è un’osservazione puramente personale che viene dalla mia esperienza in Francia.  Quello italiano è un popolo molto meno avvezzo alle mobilitazioni di piazza. Per fare un esempio, davanti alle ultime riforme di grande portata, Legge Fornero sulle pensioni (governo Monti) e Jobs Act (Governo Renzi), la mobilitazione e le proteste del sindacato e della società civile sono state piuttosto contenute (memorabili le solo quattro ore di sciopero indette dalla CGIL contro il Jobs Act). Al contrario, negli ultimi anni, in Francia abbiamo assistito a proteste di enorme portata, tra cui spiccano i gilets jaunes, le proteste degli agricoltori e le enormi manifestazioni contro la riforma delle pensioni nel 2023. Questa grossa differenza di autocoscienza implica un rapporto diametralmente opposto tra il popolo e le istituzioni (o il potere in senso lato). In una nazione in cui l’autocoscienza popolare è forte, il margine di manovra delle istituzioni si riduce, poiché viene dato per appurato che l’operato del potere sia sempre sottoposto al severo giudizio popolare. Nello specifico caso francese, quello che può apparire come controintuitivo diventa logico: l’enorme potere, quasi monarchico, concentrato nelle mani del Presidente e garantito nella Costituzione voluta da De Gaulle viene equilibrato, secondo una legge non scritta ma evidente nella realtà, dal contrappeso della coscienza popolare. 
    Dall’altro lato, in una nazione come l’Italia, dove la coscienza di popolo è pressoché nulla, le istituzioni sono caricate sia di una notevole capacità di manovra che di una responsabilità alla quale devono rispondere solo secondo la propria coscienza per una semplice ragione: il popolo non è guardiano del potere.

3. Manovre finanziarie. Tornando al concetto di soft power, guardiamo ora alle ultime finanziarie, tenendo presente che, dopo gli anni del Covid, gli stati europei stanno cercando di rientrare entro i parametri stabiliti dal fiscal compact, tra i quali spicca il tetto del 3% di deficit/PIL. Nel caso italiano, grazie a spese contenute, maggiori entrate fiscali e tagli a diversi ministeri annunciati dal ministro dell’economia Giorgetti, il rapporto deficit/PIL per il 2024 si è fermato a 3,8% e quello previsto per il 2025 scenderà al 3,2%, con l’obiettivo dichiarato del 2,7% nel 2026 (fonte: ilSole24ore). Oltralpe, il rapporto deficit/PIL nel 2024 è stato pari al 6,1% e quello previsto nel 2025 sarà 5,4% (fonte: sito Assemblée Nationale), ben al di sopra del limite del 3%. Il governo precedente, capeggiato da Barnier, dopo aver proposto diversi tagli alla spesa con l’obiettivo di non superare il 5% nel 2025, è saltato dopo tre mesi dall’insediamento. In sostanza, indipendentemente dal colore politico del governo, in Francia contenere la spesa a debito è semplicemente impossibile. Con delle spese in deficit così elevate, l’unica speranza per non far crescere ulteriormente il rapporto debito/PIL è che l’economia galoppi, ma non sta succedendo. Alcuni studi prevedono una stabilizzazione del rapporto debito/PIL francese nei prossimi anni, ma, dati alla mano, questa stabilizzazione rimarrà un miraggio: con livelli così alti di deficit e così bassi di crescita, il rapporto debito/PIL continuerà a crescere ogni anno. La potenza francese si manifesta quando, di fronte a questi puntuali sforamenti delle regole di bilancio, non si hanno né provvedimenti drastici da parte delle agenzie di rating né proteste veementi da parte delle istituzioni europee, al contrario di quanto avvenuto con altri Paesi (ricordo solo il famoso tira e molla del 2018 con il governo Lega-M5S, dove il 2,4% di deficit diventò per magia 2,04%, comunque ben al di sotto della soglia del 3%). 

4. Rating. In conclusione, l’Italia è messa stabilmente male, la Francia è messa malino e sta facendo di tutto per raggiungerci il prima possibile. Con una differenza sostanziale: in Italia le grandi riforme di contenimento di spesa non vengono fatte a causa di governi negligenti, in Francia non possono essere fatte per paura di rivolte popolari. Per quanto possa sembrare paradossale, la situazione italiana è più facilmente gestibile: basterebbero solo dei governi e dei parlamenti abbastanza coraggiosi. Eppure, a livello mediatico e politico, uno dei due stati continua ad essere considerato il grande malato d'Europa, mentre l’altro è considerato uno Stato solido che sta attraversando qualche piccola difficoltà. E qui entra in gioco la politica, dove forma e contenuto si fondono fino a divenire un’unica misteriosa entità. Noi italiani amiamo raccontarci peggio di ciò che siamo, mentre i nostri cugini d’Oltralpe, soprattutto a livello istituzionale, fanno il contrario. Queste due narrative, martellanti e contrastanti, hanno portato ad un divario enorme tra i rating dei due Paesi: BBB per l’Italia e AA- per la Francia, 5 gradini di differenza per S&P. A titolo informativo, il rating italiano è solo due step sopra il livello “spazzatura”, quello francese, che ha subito un recente downgrade, si trova due soli gradini sotto a quello statunitense. Questo divario non trova alcun riscontro né nella realtà né nei mercati. La situazione in Italia è difficile, ma molto migliore di quanto amiamo raccontare. E se la politica è miope i mercati lo sono molto meno. A titolo di esempio, l’ultima emissione di BTP decennali, un volume di offerta di 18 miliardi, ha avuto richieste di acquisto per 270 miliardi, 15 volte tanto! Significa che, per i mercati, comprare titoli italiani è un ottimo investimento perché il rendimento è più alto di quello che dovrebbe essere e il rischio reale è più basso di quello annunciato dai rating. Al contrario, la situazione francese è molto meno rosea di quanto le istituzioni cerchino di far credere; ciononostante, i downgrades del rating transalpino sono sporadici, sebbene i rendimenti degli OAT si siano alzati parecchio negli ultimi anni. In altre parole, i mercati, che si basano sui numeri, si fidano sempre di meno della Francia, le agenzie di rating, che invece si basano soprattutto sulla politica, continuano a dare enorme fiducia all'Esagono.
   
  ![Rating_France](/assets/images/france_rating.jpeg)

Onore al merito alle istituzioni francesi: sapersi vendere per più di quanto si vale è segno di astuzia e potenza, che potremmo chiamare "soft power economico". 
La politica, come la vita, in molti casi è fatta di apparenza. E davanti all'apparenza, ogni uomo è chiamato ad una scelta: o fidarsi delle narrazioni, alle volte sincere altre volte un po' meno, o, con fatica e studio, guardare i numeri e perseguire, indefesso, la ricerca di una piccola ma irriducibile verità.
