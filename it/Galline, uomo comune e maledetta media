---
layout: post
title: "Galline, uomo comune e maledetta media"
date: 2025-12-07
categories: economia
lang: it
---

![Galline](/assets/images/Galline.jpg)

Ieri ero sul treno Cremona-Milano e ho fatto conoscenza con un'arzilla signora sull'ottantina, esperta di yoga e di Sanscrito. Appurato il fatto che provenisse da un mondo completamente diverso dal mio, le ho chiesto se conoscesse la principale debolezza della MEDIA come strumento statistico (tema certamente meno interessante del Sanscrito). Risposta fulminea: "Certo! È come il problema dei polli. Se consideriamo dieci persone, delle quali uno ha dieci polli e altri nove non ne hanno, in media avranno un pollo a testa". Meravigliosa.  

Sfortunatamente, la maggior parte di chi si occupa di informazione economica non è preparata come la signora del treno, per cui continuiamo a vedere tremendi articoli e infografiche che si illudono ancora di rappresentare la realtà attraverso uno strumento totalmente inutile, soprattutto quando si parla di soldi. Stipendi medi. Patrimoni medi. Tutto medio (semicit.). Certo, se abitassimo in Corea del Nord, forse potrebbe avere un senso. 

Prendiamo l'esempio dei patrimoni. In questi giorni mi è capitato di leggere il Global Wealth Report 2025 di UBS che, fortunatamente, contiene un confronto tra il patrimonio MEDIO con quello MEDIANO. Dei circa 260 milioni di americani adulti, quello che si posiziona al 120 milionesimo posto della classifica (una persona comune), possiede un patrimonio di 124.000 dollari, meno del patrimonio mediano di un italiano o di uno spagnolo. Ma anche un quinto del patrimonio medio americano. UN QUINTO. 

Detto in statistichese: le code delle distribuzioni sono così pesanti che la media non dà alcuna informazione sulle condizioni delle persone comuni. 

Detto in politichese: nel nostro mondo, il tema della ricchezza in quanto tale passa in secondo piano rispetto a quello della concentrazione della ricchezza: pochi patrimoni enormi "drogano" verso l'alto il valore medio complessivo di tutti i patrimoni considerati. 


![Ave_Median](/assets/images/Ave_Median_wealth.png)

In altre parole, l'americano medio, semplicemente, non esiste.  

Forse esiste Jacob, americano comune (o mediano, se volete). Vive nel Kentucky, di mestiere ripara auto e si emoziona quando tra le mani si trova il motore di qualche vecchia Mustang. Jacob non avrà mai un patrimonio di 620.000 dollari. Ma nel Kentucky l'aria fredda della sera accompagna un cielo limpido e pieno di stelle. Jacob mette su il suo disco preferito di John Denver prima di andare a dormire. E domani, la mattina presto, tornerà in officina. 

