---
layout: post
title: "Tre centesimi"
date: 2024-02-26
categories: economia politica
lang: it
---

![Tre centesimi](/assets/images/tre-centesimi.png)

Tre centesimi. Cosa sono tre centesimi? Nulla. Non c’è nulla che si possa comprare per tre centesimi, neanche una Goleador per gli italiani, neanche un pacchetto di Mistral Gagnant per i francesi più anziani. Forse il sacchettino biodegradabile per la frutta del supermercato. Quei due pezzetti di rame, così modesti da non possedere neanche quell’affascinante tintinnio che porta molti uomini nel baratro dell’esistenza. Guardando l’effigie sul retro, mi stupisce sempre il contrasto tra il valore di queste due monetine e l’austera maestosità della Mole Antonelliana e di Castel del Monte. È nascosta la grandezza in tre centesimi? 

In alcuni casi si direbbe di sì. Nelle ultime Olimpiadi di Parigi, nella gara regina, i 100 metri, tre centesimi sono stati il distacco tra il primo e il quarto posto. Tra Lyles e Simbine. Tra la gloria eterna e l’oscuro oblio. Nel 2000, tre centesimi avrebbero permesso ad Al Gore di assicurarsi la Florida e diventare Presidente degli Stati Uniti d’America al posto di George W. Bush e, forse, cambiare il corso della storia recente.  

Forse oggi siamo di fronte ad uno di quei rari casi. Nelle elezioni in Germania, il partito di Sahra Wagenknecht ha preso il 4,97%, non riuscendo ad entrare nel Bundestag per soli tre centesimi. La politica tedesca cristiano-democratica, ora, si trova di fronte ad un bivio: riprovare a creare la Grosse Koalition insieme ai socialdemocratici o aprire definitivamente la “stanza dei bottoni” agli estremisti di AFD. Queste sono le uniche due possibilità per avere una maggioranza in parlamento. Questi miseri tre centesimi hanno concesso almeno la libertà di scegliere. Hanno dato a Merz un’alternativa all’Alternative (giochino di parole...). Sì, perché se Sahra Wagenknecht avesse raggiunto la fatidica soglia del 5%, avrebbe preso circa 35 seggi, sottraendoli agli altri partiti presenti. In questa situazione, la Grosse Koalition Union+SPD non avrebbe raggiunto la maggioranza. Magari avrebbero potuto inglobare anche i Verdi in un’improbabile maggioranza troppo variegata per poter governare e per poter essere considerata credibile. Dunque l’unica possibile maggioranza sarebbe stata Union+AFD, aprendo scenari impensabili fino a pochissimo tempo addietro.  

Qualche osservatore esterno potrebbe domandarsi quale sia il problema nell’accettare nei palazzi del potere un partito con diverse posizioni vicino al neonazismo. In fondo, quasi tutte le forze politiche considerate “populiste”, una volta arrivate al potere, si sono normalizzate o acquietate. In fondo, anche Fratelli d’Italia che trae le sue origini dal neofascismo. Eppure tutti quanti, anche quelli che ne sventolano lo spettro quotidianamente, sanno che il fascismo in Italia non tornerà. Il fascismo si radicò per congiunture storiche estremamente particolari, non replicabili ora. Ma soprattutto, mi colpisce sempre il paradosso di un regime dittatoriale che si fonda su disciplina, ordine e obbedienza allo Stato e che nasce nel Paese dove, più al mondo, disciplina, ordine e obbedienza allo Stato sono guardate con disprezzo dal popolo. Forse fu per questo che, nella sua crudeltà, il fascismo italiano non riuscì mai a scrollarsi di dosso quella componente grottesca, quasi macchiettistica che lo caratterizzava. Ma la Germania non è l’Italia. Quello tedesco è un popolo che ama l’ordine e le regole (giuro non è uno stereotipo...) ed è per questo che la versione teutonica del fascismo si rivelò drammaticamente più efficiente, nel suo orrore. Molti tedeschi lo sanno. E hanno paura. Gli incubi del passato possono tornare prepotentemente come una realtà presente se trovano un terreno fertile in cui crescere. È per questo che AFD non è un partito di estrema destra come gli altri. È per questo che molti amici tedeschi mi hanno confessato la loro paura. Alle volte i nani scavano troppo a fondo e risvegliano il Balrog. Alle volte il demone del passato può svegliarsi ed abbandonarsi ad esso può essere una facile tentazione. Ma Gandalf è saggio ed affronta il Balrog. E la saggezza sta nell’affrontare il demone che riposa dentro ognuno di noi, ma che è sempre pronto a tornare all’attacco. 
